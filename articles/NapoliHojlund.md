Title: Højlund sparker Napoli i italiensk Super Cup-finale


Pompadour: Rasmus Højlund både scorede og assisterede, da Napoli slog AC Milan med 2-0 i Super Cup-semifinale.

Text:
Takket være Rasmus Højlund er Napoli rykket et skridt nærmere et nyt trofæ.

Torsdag aften var danskeren afgørende, da Napoli slog AC Milan med 2-0 i den italienske Super Cup-semifinale.

Før pausen lagde han op til et mål, imens han i anden halvleg selv kom på måltavlen.

Finalemodstanderen bliver fundet fredag aften, når Bologna og Inter mødes i den anden semifinale. Finalen bliver spillet mandag aften.

Den danske landsholdsangriber kom første gang i centrum i det 39. minut.

Højlund modtog bolden i feltet og tog et træk ned mod baglinjen, før han smed bolden fladt ind foran mål. Keeper Mike Maignan kunne ikke stoppe danskerens indlæg, som i stedet strøg hele vejen frem til David Neres, der let kunne score i et tomt net.

I første halvlegs tillægstid var danskeren selv tæt på at komme på måltavlen efter et kontraangreb. Han drev bolden ind i feltet og sendt en hård afslutning mod mål, men Maignan diskede op med en klasseredning på danskerens forsøg.

Højlund fik sin revanche over for målmanden 18 minutter efter pausen. Her vendte han af på sin modspiller og havnede i en ret spids vinkel, men hans kraftfulde spark overlistede Maignan og strøg i mål efter at have kysset stolpen.

Danskerens mål punkterede spændingen i opgøret og sikrede, at det italienske mesterhold nu kun er en sejr fra at sikre sæsonens første titel.

Super Cuppen bliver afviklet i Saudi-Arabien.