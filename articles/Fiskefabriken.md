Title: Fiskefabrik i Esbjerg politianmeldes for tredje gang i år

Pompadour: Fødevarestyrelsen har konstateret manglende varedeklaration og politianmeldt Polar Salmon Hjerting Laks igen.

Text:
Fiskefabrikken Polar Salmon Hjerting Laks i Esbjerg politianmeldes for tredje gang i år.

Det skriver TV Syd på baggrund af en kontrolrapport fra Fødevarestyrelsen, som har politianmeldt virksomheden.

I rapporten nævnes en række kritikpunkter fra styrelsen, det gælder blandt andet, at virksomheden tilføjer saltlage og vand til luksusprodukter uden at deklarere det.

Det fremgår her, at der i flere produkter tilføjes 7,5 procent via såkaldt stiksaltning, hvilket kan betyde, at der er mere end fem procent vand i produktet, uden at vand er deklareret.

Det betyder også ifølge styrelsen, at den procentvise angivelse af fisk på emballagen kan være for høj og dermed misvisende, da saltlagen så tælles med som fisk.

Fødevarestyrelsen har yderligere givet fiskefabrikken en bøde på 30.000 kroner.

Polar Salmon Hjerting Laks skriver i rapporten, at den tilføjer saltlage for at undgå et for tørt produkt.

Derudover vil virksomheden ’kigge på problemet’, men er ikke enig i alle vurderingerne fra styrelsen.

Direktør i Polar Salmon Hjerting Laks Jesper Kelly Innes oplyser i et skriftligt svar til FødevareWatch, at selskabet siden i sommer har været i gang med at ændre mærkningen af de produkter, som styrelsen har slået ned på.

»Det har absolut ikke været et formål at vildlede, hvilket vi selv har været opmærksomme på og ændret for flere måneder siden. I forhold til det tilsatte vand fordamper dette under tørring og røgning, hvorfor vi har vurderet, at den hidtidige mærkning har været fyldestgørende, lyder det fra direktøren til mediet.

Listeria i laksen
Fiskefabrikken i Esbjerg har særligt fået stor opmærksomhed efter salg af listeriainficeret laks.

Listeria er en sygdom, der især kan være alvorlig for gravide, ældre og personer med nedsat immunforsvar.

Infektion med listeria kan give febersymptomer, diarré og opkast.

Listeria kan findes i mange fødevarer - både i kød, grøntsager, upasteuriserede mejeriprodukter og bearbejdede fiskeprodukter.

I starten af året blev Polar Hjerting Salmon Laks politianmeldt af Fødevarestyrelsen for at have solgt listeriainficeret laks uden at informere myndighederne.

Under en kontrol viste ni analyser for perioden 2023-2024 positive resultater for listeria.

Styrelsen konkluderede i en rapport, at virksomheden havde ’adgang og kendskab’ til analyserne, men havde ’undladt at agere’.

Esbjerg-virksomheden påpegede i den forbindelse, at ’det konstaterede er sket under tidligere ansatte’.

Knap to måneder efter blev virksomheden politianmeldt igen.

Det blev ifølge TV Syd begrundet med, at virksomheden ikke kontaktede Fødevarestyrelsen i forbindelse med tilbagetrækning af fisk med listeria, da det blev påvist i november 2024.

Herefter lød det fra Statens Serum Institut (SSI), at laks fra Esbjerg-virksomheden kunne knyttes til 27 sygdomstilfælde med invasiv listeria. Det skrev JydskeVestkysten.

Samtlige af de smittede, som SSI kunne spore tilbage til virksomheden i perioden 2018 til 2024, havde været indlagt.

Fire af de smittede personer var ifølge mediet døde inden for 30 dage, efter at de blev diagnosticeret med listeria.