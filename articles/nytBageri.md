Title: Det nye bageri er på alle foodies’ to do-liste. Og jeg forstår godt hvorfor

Pompadour: Hvordan smager bagværk, når folk fra en tostjernet michelinrestaurant laminerer dejen og glazer kagerne?

Text:
Kong Hans Bakery

Øster Farimagsgade 18, Kbh. Ø

Hvad er det her for et sted?
Skråt over for ligger en Emmery’s, og et par husnumre nede ad gaden bor det økologiske bageri H.U.G.

Og selv om man altså næppe kan tale om brødtørke i Kartoffelrækkerne, var der laaaaang kø ned ad gaden, da den nye slog dørene op.

Kong Hans Bakery er et knopskud fra Kong Hans Kælder, en af de michelinrestauranter enhver foodie har som perle i sin bedekrans. Et bageri, skabt af en klassisk frankofil tostjernet, der i snart 50 år har holdt tårnhøjt niveau og nu altså har kastet sig ind i den københavnske bagedyst med et bageri på Østerbro.

Hvorfor Kong Hans Kælder kalder sit bageri et bakery, vides ikke. Bagværket er i hvert fald mere fransk og dansk end engelsk eller amerikansk. Foto: Vikki Søholm
Hvorfor Kong Hans Kælder kalder sit bageri et bakery, vides ikke. Bagværket er i hvert fald mere fransk og dansk end engelsk eller amerikansk. Foto: Vikki Søholm
Her fremvises både fransk konditorkunst (Paris-Brest og briochedej-tærten Tropézienne) og versioner af danske darlings (kartoffelkage og drømmekage) i montren. Men man kan også få et surdejsbaguette eller en bolle med ost.

Hvor meget hype taler vi om?
En kendt og velbeslået foodie stod og trippede. En fyr gik rundt og tog billeder af det hele med sin mobil, som om han ikke rigtigt ville opdages. Kong Hans Bakery er højt på madinfluencernes to do-liste, og der er så travlt, at de ansatte bag disken må være på tæerne.

Hvad skal man drikke her?
Man kommer her ikke for at drikke. Men du kan tage vand, en lille Gro-juice med gulerod, gurkemeje og havtorn (29 kr.) fra køl eller bestille kaffe. Den er brygget på fancy bønner fra aarhusianske La Cabra, men jeg kunne ikke smage kaffenørderi i min Royal Copenhagen-kop med hank. Måske havde baristaen for travlt? En latte fås for 52 kr.

Hvad må du ikke snyde dig selv for?
Kager! Kager! Kager!

Varm op med Hans’ særlige spandauer (35 kr). Æblerne i den karamelliserede, intense kompot er perfekt sprøde/bløde, under dem fornøjer en laber vaniljecreme, og herlighederne er pakket ind i en wienerdej så sirligt rullet og sprødbagt, at små ringe springer af, når du tager en bid. Klasse bagerhåndværk.

Hvis du er stamgæst på La Glace og trænger til at prøve noget nyt lækkert fra øverste hylde, så vil Kong Hans Bakery næppe skuffe
 Foto: Vikki Søholm
Hvis du er stamgæst på La Glace og trænger til at prøve noget nyt lækkert fra øverste hylde, så vil Kong Hans Bakery næppe skuffe Foto: Vikki Søholm
Og sæt så tænderne i en skønhed af en risalamande-kage (58 kr.): En snebold af hvid mousse dækket af en gnistrende coating balancerer på en rødglazet mousse på en sprød bund. Det indre består af flere lag med syltede kirsebær og marcipan.

Vær ikke beskeden: Nipperi giver ikke den fulde smagsoplevelse. Hak gaflen dybt i, så du får alle smagskomponenterne med i én bid, og en julefryd vil brede sig, når den rammer din gane. Halleluja.

Du skal også vide ...
Bageriet kan servicere med en gedigen sandwich. En med færøsk laks af flot kvalitet, flødeost og rødløg i et saftigt surdejsbrød koster rimelige 76 kroner og kommer stramt indpakket i en pose, så den også er nem at tage med i tasken videre.

Hvad er signaturserveringen?
Den sirlige chokokage (62 kr.) må blive pensum på konditorskolen. En tynd, sprød skal med karamel i bunden og fyldt med en mørk, frugtig chokoladeganache og på toppen en mousse af lys chokolade i blomsterform.

Som prikken over i’et: En lille klat solbærgelé, der tilfører lige det skarpe svirp af syre, som samler hele chokoorgiet, blot du dypper den ene af dessertgaflens tre tænder i den.

Chokoladen ses forrest. Foto: Vikki Søholm
Chokoladen ses forrest. Foto: Vikki Søholm
Hvor er den bedste plads?
Der er akustikplader i hele loftet, så trods et leben omkring disken kan man både høre de jazzede franske chansons i højtalerne og føre en samtale ved bordene bagerst i lokalet. Til foråret bliver det helt sikkert mest charmerende at sidde ude under parasollerne på en af de flettede cafestole.

Hvorfor fem hjerter?
Hos Kong Hans Bakery er der styr på håndværket, og smagene er ualmindeligt delikate. Kagerne er deciderede oplevelser, som jeg vil lagre i bankboksen til gode minder. Og priserne er ikke engang helt over månen. Når vi ikke rammer topkarakter, er det, fordi indretningen er til den jævne side. Og så virker det til, at de ansatte bag disken er helt nye i business. Bageriet kunne have godt af en erfaren hånd til at styre løjerne, så oplevelsen bliver mere helstøbt.