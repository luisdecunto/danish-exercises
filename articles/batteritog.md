Title: Kong Frederik styrer Danmarks første batteritog i Vestjylland

Pompadour: Landets første batteridrevne passagertog er indviet i Lemvig. Kong Frederik kørte toget over målstregen.

Text:
Med kong Frederik i førerrummet er Danmarks første batteridrevne passagertog fredag blevet indviet. Efter en længere togtur fra Holstebro ankom kongen til Lemvig, hvor toget kørte over en rød snor for at markere den officielle åbning.

Midtjyske Jernbaner pensionerer dermed sine otte dieseltog for at gøre plads til syv nye batteritog. De skal køre på strækninger omkring Lemvig, Holstebro og Skjern.

»Det er en stor begivenhed for det her område i Danmark. Jeg er stolt af at være her og at få et transportmiddel med grønne fortegn«, siger kong Frederik efter togturen til TV 2.

Selv ønskede kongen dog ikke at bedømme, hvordan han klarede opgaven med selv at køre toget det sidste stykke fra førerrummet.

»Det må I spørge min hjælperytter om«, siger kong Frederik med et grin til den fremmødte presse.

Indvielsesfesten begyndte fredag formiddag på Holstebro Station, hvor også transportminister Thomas Danielsen (V) også var til stede.

De syv batteritog er af togtypen Siemens Mireo Plus B. Tre af de nye batteritog og ladeanlægget i Lemvig er finansieret af Region Midtjylland, mens de resterende fire batteritog og ladeanlæggene i Holstebro og Skjern er støttet af staten. Projektet er en del af statens mål om at gøre den kollektive trafik CO2-neutral og har givet Midtjyske Jernbaner rollen som ’eksperimentarium’ for batteritogdrift på regionale strækninger i Danmark.

Midtjyske Jernbaner blev grundlagt i 1879 og har hovedsæde i Lemvig. Selskabet er ansvarlig for togdriften på strækningen Vemb-Lemvig-Thyborøn og Holstebro-Skjern. Tidligere hed jernbanevirksomheden VLTJ (Vemb-Lemvig-Thyborøn Jernbane) og kaldes det stadig i folkemunde.