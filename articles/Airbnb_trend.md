Title: »Folk må have tabt sutten«: Ny Airbnb-trend har fået kommune til at reagere

Pompadour: Flere og flere monterer nøglebokse til Airbnb-gæster midt i det offentlige rum. Det oplever Frederiksberg Kommune, der nu sætter foden ned.

Text:
Måske har du prøvet det. Dine naboer skal på ferie og vælger at finansiere turen ved at leje deres lejlighed ud. Og mens de slikker sol på en strand, ligger du vågen til lyden af en flok stive turister, der smækker med dørene og tramper, så det knager i hele bygningen.

Tusindvis i hovedstaden lejer deres bolig ud på Airbnb, og det frustrerer mange, og nu har problemet også spredt sig til gadebilledet.

Flere og flere Airbnb-værter er begyndt at montere nøglerne til deres gæster ulovligt, midt i det offentlige rum. De hænger dem på træer, bænke og cykelstativer.

Det oplever Frederiksberg Kommune. Og nu har man fået nok.

I et opslag på Facebook skriver kommunen tirsdag, at der i stigende grad bliver monteret nøglebokse i byens offentlige rum – og at det ikke er tilladt. Derfor vil man nu tage de ulovlige nøglebokse ned.

I et skriftligt svar til Politiken forklarer borgmester i Frederiksberg Kommune, Michael Vindfeldt (S), at Frederiksberg skal være en »ren, grøn og pæn by«.

Folk må have tabt sutten, når de kan lave sådan noget
Facebook-bruger
»Derfor kan vi ikke acceptere nøglebokse til blandt andet Airbnb opsat på vores alle sammens træer og bænke«.

Spanske tilstande
I kommentarsporet under kommunens opslag raser brugere mod nøgleboksenes bagmænd.

En skriver: »Folk må have tabt sutten, når de kan lave sådan noget«. En anden truer med, at hun fremover vil huske en vinkelsliber, så hun kan tage sagen i egen hånd.

Der synes også at være bred enighed om, at nøgleboksene er et udtryk for, at Airbnb-udlejningen er gået for vidt. En bruger opsummerer frustrationen således: »På tide at gøre Airbnb ulovligt! Med mindre I vil have spanske tilstande…«.

Men noget tyder på, at vi allerede har spanske tilstande i hovedstaden.

Faktisk er der intet mindre end 22.684 Airbnb-lejemål i København. Til sammenligning har Barcelona 19.410 Airbnb-lejemål, viser tal fra Inside Airbnb.

Her skal det dog tages i betragtning, at Spanien har indført strenge begrænsninger for Airbnb.

I Amsterdam er der ifølge tallene fra Inside Airbnb 10.480 Airbnb-lejemål. I London er der 96.971, og Stockholm har 4.995.

På Frederiksberg, der på hjemmesiden medregnes som en del af København, er der 2.384. Det svarer til 11 procent af alle Airbnb’er i hovedstaden. Og i enklaven er det ikke bare nøgleboksene, der er ulovlige.

Loftet for antal nætter, man må udleje sin bolig i kommunen, er 70. Men cirka 6 procent af Airbnb-lejemålene på Frederiksberg udlejes mere end 90 dage om året, og andelen, der overskrider loftet, er sandsynligvis højere. Inside Airbnb oplyser nemlig, at 156 boliger, svarende til 6,5 procent, udlejes mellem 61 og 90 dage årligt.

Politiken har forsøgt at få Frederiksberg Kommune til at redegøre for, hvilke tiltag kommunen iværksætter for at forhindre ulovlig udlejning. Borgmesteren er vendt tilbage, dog uden at besvare det konkrete spørgsmål.