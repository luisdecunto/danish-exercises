Title: Den blev forbudt, men måske har vi brug for den nu

Pompadour: I kampen for rationalitet har vi glemt det irrationelle, det legende og det forbundne. Julebukken åbner døren til en mere menneskelig jul – hvor natur, historie og fællesskab igen får plads.

Text:
Julebukken åbner døren til en magisk og mere menneskelig verden og den jul, som vi har fortjent. En jul, hvor vi og verden omkring os, naturen og vores forfædre går op i en højere enhed.

Julen er derfor en invitation til at rejse ind i os selv for bedre at forstå os selv, især i en travl juletid, hvor magien ofte lider skibbrud, og mange mennesker kun fokuserer på sig selv, mad og gaver. Julen drejer sig faktisk om meget mere. Et anderledes livssyn, et bredt favnende, kollektivt og ’magisk’ syn, som minder os om at respektere naturen i os alle. Julebukken sørger for, at invitationen når frem.

Mit første møde med julebukken var i min barndom i 1960’erne hos en kammerat, hvor den optrådte som en del af dekorationen i entreen. Men allerede dengang var den ved at glide ud af billedet til fordel for julenisserne.

Heldigvis gjorde en caribisk professor, som for et par år siden udgav en spændende bog om maskerader og karneval i Caribien, mig for nylig opmærksom på, at der selv i det puritanske Skandinavien findes mange tegn på magi og maskerader.

Julebukken er et minde om magi og maskerader – det er julenisserne i øvrigt også. De leder nemlig hen imod en magisk verden, hvor bukke, nisser og trolde hersker og vidner om, at vi er magiske (irrationelle) væsener. Vores verden kan ikke tænkes uden en god portion magi.

Da julebukken repræsenterede noget ’hedensk’ og ’irrationelt’, som man fra officielt og kristent hold ikke ønskede at fremhæve, blev traditionen med at iføre sig en bukkemaske og lave spas forbudt i Danmark i 1660’erne. Bukken blev af kirken associeret med djævlen. Denne association fik muligvis næring af, at bukkemaskeraden ofte var forbundet med at trænge ind hos naboerne og vende op og ned på møblerne.

I Norge og Sverige har denne tradition imidlertid fået lov at leve videre i en nedtonet version, hvor spas og ustyrligheder har forvandlet sig til en mere almindelig form for fest, hvor børn nogle steder går fra hus til hus og spiller musik og opfører små sketches til gengæld for snacks og godbidder. Ofte er en i gruppen klædt ud som en buk, mens de andre bærer forskellige kostumer og masker, der skildrer skikkelser såsom hekse, troldmænd, riddere, julenisser osv. Blandt de voksne er disse processioner og maskerader mere sjældne, men ikke helt uddøde. Voksne forventer at blive trakteret med øl, akvavit, cognac og kaffe. Sommetider går hele familier ud sammen, som regel nytårsaften.

Julebukken involverer en praksis, hvor folk ifører sig masker, klæder sig ud, laver spas og vender op og ned på hverdagen. Den slipper et andet jeg fri. Spørgsmålet, der derfor straks melder sig: »Hvor rationelle er vi egentlig?«. Man har inden for kristendommen modarbejdet den traditionelle maskerade, der mindede for meget om en magisk fortid, man ønskede at lægge bag sig. I den danske historie er bukkemasken blevet et offer for denne censur. Bortcensureringen af det animistiske verdensbillede betød også en censur af en alternativ livsforståelse, som indebar en dialog med omverden, dyrene og ens forfædre. Disse omfattende relationer måtte vige. Denne censur er udtryk for den måde vestlig kultur – underbygget af evolutionistiske og racistiske tankesæt – har konstrueret et stort paradoks i vores måde at tænke på. I opgøret med det hedenske og præ-moderne har man søgt at udrydde det magiske og de inklusive forståelser, som herefter angiveligt er ’irrationelle’.

På trods af censur og vores vestlige tendens til at tale om vores verden på en meget afgrænset og ’konkret’ måde minder den franske filosof Jean-Paul Sartre om, at det menneskelige følelsesliv (glæde, frygt, angst, etc.) faktisk er gennemtrængt og baseret på magiske (irrationelle) reaktioner og relationer med omverdenen. F.eks. gribes vi af angst og frygt, når vinden, grenene og bladene på træerne, iblandet mørke og regn, slår mod vinduet og ’truer’ den sikkerhed, stuen og boligen repræsenterer foros.

Man kan samtidig tænke på det magiske univers, der omgiver Lars von Triers ’Riget’ og Gabriel Garcia Marquez’ overdådige forfatterskab, især hans ’Hundrede Års Ensomhed’, som blander realiteten med fantastiske-magiske beskrivelser, skrøner og drømme.

Vi har behov for at få vendt op og ned på vores verden. Vores rationalitet er overvurderet. Det havde antikkens grækere forstået. Den græske tragediedigter Euripides skrev allerede for 2500 år siden i det 5. århundrede f.v.t. tragedien ’Bacchanterne’ om tilbedelsen af guden for vin og ekstase, Bacchus eller Dionysos. I ’Bacchanterne’ undersøger han nemlig, hvad det vil sige at være menneske, vores behov for at se på os selv med nye, magiske øjne, og opleve forbundethed med verden omkring os (kong Pentheus af Theben straffes med døden for at have ignoreret det dionysiske i mennesket).

’Bacchanterne’, Bacchus’ dansende tilbedere ogderes ekstase, repræsenterer det magiske og irrationelle i mennesket. Ved at beruses og søge ekstase (på græsk betyder ekstasis »at være/træde uden for sig selv«) i dansen og tilbedelsen af vinguden udtrykker de dansende en dyb tanke: ved at miste forstanden, ved at lade fornuften vige og blive beruset i vin, træder man tilbage, så man kan finde ud af hvem man egentlig er. Alt, beruselsen, dog ’med måde’ (meden agan, indskrift over helligdommen i Delfi), minder de gamle grækere om, så beruselsen bliver befriende og ikke går for vidt og bliver ødelæggende.

Nok tilhører Bacchus/Dionysos en fjern fortid, men hvordan mennesket opnår frihedens ånd, som guden nærer i os, og opnår balance mellem den og det rationelle i os – ja, det var, er og bliver sagens kerne, og vil altid være op til vores valg. Vi er frie og ansvarlige, når vi former vores liv og skaber os selv gennem vores valg og handlinger. Grækerne havde fat i noget af det rigtige for 2500 år siden. Det ’virkelige’ og det ’irrationelle’ (magien, naturen) sameksisterer i mennesket.

Ligesom dans, kunst og litteratur, der befrier os, ligesom en sværm fugle der flyver hen over himlen, eller en stime fisk i havet (og havet i sig selv), der fascinerer os. Denne befrielse og fascination viser, hvem vi virkelig er. Det er julebukkens budskab til os.

Glædelig og magisk jul!