Title: Belgisk klub fyrer træneren få dage efter nederlag til FCM

Pompadour: Fire dage efter nederlaget til FC Midtjylland i Herning har Genk valgt at fyre cheftræner Thorsten Fink.

Text:
Genk skal på udkig efter en ny træner, efter at klubben mandag fyrede sin træner.

Thorsten Fink har fået sparket, fire dage efter at holdet på udebane tabte 0-1 til FC Midtjylland i Europa League.

Det oplyser Genk på sin hjemmeside.

Forud for kampen var Fink også et tema, og på et pressemøde blev han direkte spurgt ind til sin jobsikkerhed.

»Mærker jeg presset? Tag til Hamburg, så vil du virkelig mærke et pres. Der er 50.000 flere fans på stadion der«, sagde han ifølge fodboldmediet Bold ved den lejlighed.

»Men hvis klubben og fansene føler, at jeg ikke længere er den rette person til at nå målene, så forlader jeg klubben. Det er ikke noget problem. Men jeg tror ikke, at tingene bliver bedre med en anden træner«.

Også Sebastian Hahn og Goran Kontic fra den øvrige trænerstab har fået sparket.

Genk har endnu ikke en afløser på plads, men assistenterne Domenico Olivieri og Michel Ribeiro overtager på midlertidig basis.

Holdet er på syvendepladsen i den belgiske liga.

»Genk er en ambitiøs klub og har haft klare mål fra starten af sæsonen. På grund af resultaterne og det ustabile niveau i præstationerne tror klubben på, at holdet ikke længere er på rette vej«, lyder det på klubbens hjemmeside.

58-årige Fink var blot i tre klubber i sin lange karriere som aktiv. Som træner har han til gengæld været vidt omkring.

Den tidligere midtbanespiller har haft ansvaret for klubber i Tyskland, Schweiz, Østrig, Grækenland, Japan, Letland, Saudi-Arabien og Belgien.

ritzau

Sport
