Title: Hver femte dansker køber de sidste julegaver i weekenden

Pompadour: Det er særligt i hovedstaden, at julegaveindkøbene bliver udskudt til sidste øjeblik, bemærker Dansk Industri.

Text:
Med fire dage til juleaften er der stadig en del, som ikke er nået i hus med alle julegaveindkøbene.

Knap hver femte dansker forventer at købe de sidste julegaver, der skal ligge under træet, i weekenden.

Det skriver Dansk Industri (DI) på baggrund af en analyse af julehandlen, som bygger på besvarelser fra 1124 danskere.

Det er særligt i hovedstaden, at julegaveindkøbene bliver skubbet helt tæt på selve aftenen, lyder det fra branchedirektør for handel i DI Jacob Kjeldsen i analysen.

»Men det har nok også noget at gøre med, at de har en forventning om søndagsåbent langt de fleste steder«, bemærker han.

Derudover mangler ni procent at købe en eller flere af deres gaver, når de vågner lillejuleaftensdag, 23. december.

Det er dog langtfra alle, der venter til sidste øjeblik med at få købt julegaverne.

De seneste år er en større og større andel af julesalget faldet i november, hvor den amerikansk-inspirerede tilbudsdag black friday for mange er startskuddet på julehandlen.

Det skriver DI, der understreger, at 2025 ikke er en undtagelse.

Ifølge analysen var 55 procent af alle køb til black friday tiltænkt gaver til andre, hvilket ’vidner om, at black friday og julehandlen smelter sammen’, skriver DI.

Danskerne har ifølge analysen en forventning om at bruge omkring det samme beløb, som de brugte sidste år på julegaver.

Det er i gennemsnit 3631 kroner. Derudover er der også en forventning om, at antallet af købte julegaver i år, er det samme som sidste år.

Dansk Erhverv har tidligere i december lavet en prognose over butikshandlen i julemånederne.

Erhvervsorganisationen forventer, at der vil blive omsat for 97 milliarder kroner i detailhandlen i november og december, hvilket er rekord.

Knap en tredjedel af danskerne har ifølge DI’s analyse også haft det i overvejelserne at foretage deres julegaveindkøb i fysiske butikker for at støtte lokalt erhvervsliv.